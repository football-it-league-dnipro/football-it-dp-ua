# РЕГЛАМЕНТ
_змагань з міні-футболу серед команд, що представляють “IT” компанії м. Дніпро_

### **ВИЗНАЧЕННЯ ТЕРМІНІВ**
**Арбітр** — особа, призначена Оргкомітетом для проведення матчу, якій надані виключні повноваження щодо застосування та трактування Правил гри.

**Відсторонення** — заборона футболісту (офіційній особі чи представнику) брати участь в змаганнях на визначену кількість матчів чи на визначений строк.

**Дисциплінарний комітет** — комітет, до складу якого входять члени Оргкомітету та Старший арбітр. Рішення щодо відсторонень приймає Старший арбітр.

**Дисциплінарні правила** — уніфіковані дисциплінарні норми.

**Дисциплінарні санкції** — заходи дисциплінарного впливу у вигляді відповідних стягнень.

**Заявка на участь у змаганнях** — процедура надання Представником заявкових документів Оргкомітету згідно вимог Регламенту.

**Команда** — аматорський футзальний (міні-футбольний) колектив, що приймає участь у змаганнях і представляє одну з IT-компаній міста.

**Кубок** — змагання на кубок з міні-футболу (футзалу) за участю команд усіх ліг, що приймають участь у турнірі.

**Оргкомітет** — особа або група осіб, що займається питаннями щодо організації змагань та має повноваження приймати деякі рішення, що не суперечать даному Регламенту, в тому числі у спірних ситуаціях.

**Переможець першості ліги** — команда, яка за підсумками змагань посіла перше місце у відповідній лізі (крім віщої).

**Представник** — особа, якій командою (або компанією, від імені якої виступає команда) делеговані повноваження представляти її інтереси.

**Правила гри** — уніфіковані положення та вимоги, затверджені Міжнародною Радою футбольних асоціацій, обов’язкові для виконання у змаганнях з футзалу.

**Регламент** — звід уніфікованих вимог та положень, що встановлюють та регулюють порядок проведення змагань.

**Рейтинг** — місце команди у списку відповідної ліги перед початком сезону.

**Сезон** — календарний період, який включає матчі чемпіонату, першості ліг та кубку, та не виходить в часі за рамки проведення кожного із змагань.

**Старший арбітр** — представник судівського корпусу, який відповідає за суддівство до, під час та після проведення кожного матчу змагань, та має певні повноваження щодо застосування додаткових дисциплінарних санкцій, що не суперечать данному Регламенту.

**Форс-мажор** — надзвичайні, непереборні та непередбачувані обставини, наслідків яких неможливо уникнути.

**Футболіст** — спортсмен, який у складі команди бере участь у змаганнях і є працівником компанії, яку ця команда представляє.

**Футболіст-ветеран** — футболіст або футболіст-легіонер, який останні чотири сезони брав участь у змаганнях у складі однієї команди.

**Футболіст-легіонер** — спортсмен, який у складі команди бере участь у змаганнях та не є працівником компанії, яку ця команда представляє, але є працівником іншої IT-компанії міста.

**Футболіст високого рівня майстерності (футболіст-професіонал)** – футболіст або футболіст-легіонер, якого протягом двох останніх років було включено до складу команди або команд, що змагалися у Суперлізі або Першій лізі Чемпіонату Дніпропетровської області з футзалу та/або протягом останніх двох років було включено у склад команди або команд що змагалися у Чемпіонаті України з футзалу у будь-якій лізі.

**Чемпіон** — команда, яка за підсумками змагань зайняла перше місце у Вищій лізі.

**Чемпіонат** — змагання з міні-футболу (футзалу) серед команд, що представляють IT-компанії міста Дніпропетровськ в ході яких визначається Чемпіон

#
### Розділ I. ЗАГАЛЬНІ ПОЛОЖЕННЯ
#### Стаття 1. Мета Регламенту
Метою Регламенту є визначення принципів організації та проведення змагань з мініфутболу (футзалу) серед команд, що представляють IT-компанії міста Дніпро (далі — змагання).
#### Стаття 2. Завдання Регламенту
Завданнями Регламенту є:
1. Встановлення порядку здійснення управління та контролю за організацією та проведенням змагань.
#### Стаття 3. Мета та завдання змагань
1. Метою змагань є визначення Чемпіона та призерів, визначення місць команд у підсумковій таблиці змагань у відповідності до вимог Регламенту.
2. Завданнями змагань є:
   * сприяння подальшому розвитку футзалу;
   * створення комфортних та безпечних умов для учасників змагань і глядачів;
#### Стаття 4. Управління змаганнями
1. Оперативне управління змаганнями здійснює Оргкомітет змагань.
2. Оргкомітет залишає за собою право приймати рішення, які явно не передбачені Регламентом, але не суперечать йому щодо проведення змагань, допуску, відкликання допуску гравців, санкцій по відношенню до команд, представників команд, та інші рішення що пов'язані зі спірними ситуаціями. Такі рішення можуть бути прийняті задля запобігання використання командами недоліків Регламенту, покарання неспортивних методів ведення змагання, недотримання принципів fairplay, поваги до суперників та таке інше.
3. Рішення Оргкомітету щодо допуску або недопуску гравці до участі в змаганнях не може бути оскаржене.
#### Стаття 5. Учасники змагань
1. До участі у змаганнях допускаються команди, що представляють IT-компанії міста Дніпро. Учасники змагань зобов’язані виконувати статутні та регламентні норми; надати Оргкомітету необхідну заявкову документацію, своєчасно сплачувати внески та здійснювати інші обов’язкові платежі в установленому порядку та терміни.

#
### Розділ II. УМОВИ ПРОВЕДЕННЯ ЗМАГАНЬ
#### Стаття 6. Оформлення заявкової документації на участь у змаганнях
1. У термін, встановлений Оргкомітетом, кожен представник повинен надати заявкові документи:
   * вказати контактні телефони та електронні адреси;
   * кольорову фотографію кожного футболіста;
   * до надрукованого у двох примірниках заявкового листа команд вноситься не більше 20 прізвищ футболістів;
   * у заявковому листі прізвище, ім’я та по-батькові футболіста повинні відповідати паспортним даним;
   * за одну команду може бути заявлено не більше трьох футболістів-легіонерів;
   * додатково за одну команду може бути заявлено не більше одного футболіста-легіонера, який є футболістом-ветераном;
   * за одну команду може бути заявлено не більше двох футболістів-професіоналів, що були включені в заявку на участь у змаганнях Чемпіонату аба Першості будь якої з ліг менш ніж у трьох сезонах;
   * за додатковим запитом Оргокмітету представник команди у триденний строк (але не піздніше дати офіційного старту змагань до яких подається заявка) повинен надати інформацію, яка дозволяє однозначно і чітко визначити приналежність футболіста або футболіста-легіонера до компанії співробітником якої він є згідно з заявкою;
   * будь яка інформація, що зазначена у заявкових документах, вважається актуальною на момент подачі заявки на участь у змаганнях;
2. Відповідальність за правдивість і правильність оформлення поданих заявкових документів несе представник команди.
#### Стаття 7. Організація та проведення змагань
1. Проект плану-календаря змагань розробляється Оргкомітетом змагань, надсилається клубам не пізніше ніж за 30 днів до початку змагань.
2. Календар змагань складається після жеребкування, що проводиться на підставі підсумкового рейтингу команд перед початком змагального сезону.
3. У разі виникнення форс-мажорних обставин, рішення щодо дати проведення матчу приймає Оргкомітет.
4. Не допускається перенос дати проведення матчу (за винятком випадку, передбаченого п. 3 даної статті).
5. Право переносу матчу у випадках, не передбачених Регламентом, належить Оргкомітету змагань.
6. За неявку команди на матч без поважної причини їй зараховується технічна поразка (0:5), команді-суперниці — технічна перемога (5:0). Арбітри та присутня команда не виходять на майданчик.
7. Якщо обидві команди не з’явилися на матч без поважних причин, їм зараховується технічна поразка (0:5).
8. Команда, яка повторно не з’явилася на матч без поважної причини, автоматично виключається зі змагань.
9. Якщо команда, яка виключена зі змагань, провела половину і більше матчів, їй зараховуються технічні поразки в матчах, які залишились (-:+), а командам-суперницям зараховуються перемоги (+:-), якщо менше половини матчів — результати матчів за участю даної команди анулюються.
10. Всі грошові внески клубу, команду якого виключено зі змагань, клубу не повертаються.
11. Команда, яка без поважних причин не з’явилась на матч кубку знімається з його розіграшу.
12. У разі припинення матчу арбітром за вини однієї з команд, їй зараховується технічна поразка з рахунком (0:5). Якщо рахунок відповідного матчу на момент припинення вищий, ніж (5:0) на користь команди, якій зараховується перемога, то зберігається більш високий результат.
13. У разі, якщо матч припинений з вини обох команд, то обом командам зараховується технічна поразка (0:5).
14. У випадку припинення матчу до закінчення ігрового часу або будь-якого додаткового часу через форс-мажорні обставини, він дограється з хвилини, на якій він був припинений, гравцями команд, які були внесені до протоколу перерваного матчу. Рішення щодо місця та дати проведення приймає Оргкомітет.
15. Рахунок та дисциплінарні санкції зіграної частини матчу при дограванні зберігаються.
16. Матч не дограється з причин:
    * втручання в нього третіх осіб, у тому числі вболівальників;
    * недисциплінованої поведінки футболістів однієї чи обох команд;
    * присутності на майданчику в складі однієї або обох команд менше ніж 3 футболістів.
17. Рахунок та дисциплінарні санкції зіграної частини матчу при дограванні зберігаються.
#### Стаття 8. Учасники змагань та заміна футболістів
1. Офіційні особи команд перед початком матчів чемпіонату та кубку зобов’язані:
   * За 10 хвилин до початку матчу друкованими літерами вписати до протоколу матчу прізвища та імена п’яти футболістів основного складу та не більше дев’яти запасних футболістів.
2. Після заповнення протоколу матчу, до його початку, діють наступні положення:
   * Якщо будь-хто із футболістів, зазначених у протоколі матчу, не має можливості взяти участь у матчі (через травму та ін.), його можна замінити у протоколі на іншого гравця команди до початку матчу.
   * Футболіст, прізвище якого не внесено до протоколу матчу, не має права брати участь у матчі.
   * Якщо футболіст, якого в процесі матчу, вилучено, або не внесено до протоколу матчу, у подальшому безпосередньо брав участь у матчі, то команді зараховується технічна поразка (0:5), команді-суперниці технічна перемога (5:0). Якщо різниця м’ячів більша або дорівнює п'яти на користь команди, якій буде зараховано технічну перемогу — рахунок матчу залишається незмінним.
3. Футболіст, прізвище якого внесено до протоколу матчу, вважається учасником матчу, навіть якщо він не виходив на майданчик (не брав безпосередню участь у матчі).
4. За внесення до протоколу матчу прізвища відстороненого від участі в матчах або незаявленого футболіста, і якщо цей футболіст безпосередньо брав участі у матчі, команді зараховується технічна поразка (0:5). Якщо різниця м’ячів більша або дорівнює п'яти на користь команди, якій буде зараховано технічну перемогу — рахунок матчу залишається незмінним.
5. Якщо до протоколу матчу у складах обох команд внесені прізвища відсторонених від участі в матчах або незаявлених футболістів і ці футболісти безпосередньо брали участі у матчі, тоді обом командам зараховуються технічні поразки (0:5).
6. Якщо ситуації, зазначені у п. 5, виникли у матчі Кубку (крім фіналу) результат матчу анулюється (-:-), обидві команди-учасниці зазначеного матчу, знімаються зі змагання.
7. Розминка запасних футболістів під час матчу дозволяється за лавою запасних своєї команди, або в чітко визначених арбітром на перед матчевій нараді місцях.
8. Заміни проводяться з числа футболістів, прізвища яких внесені до протоколу матчу.
9. У складі команди в матчі одночасно на майданчику може перебувати необмежена кількість футболістів-легіонерів.
#### Стаття 9. Вимоги до ігрової форми (екіпірування) футболіста
1. Ігрова форма футболіста складається з футболки, шортів, гетрів, щитків та взуття. Щитки бажані, але не обов’язкові.
2. Кольори футболок футболістів команд не повинні збігатися.
3. Кольори футболок футболістів команд не повинні збігатися з кольорами футболок арбітрів. Якщо кольори футболок арбітрів співпадають з кольорами футболок футболістів (крім воротаря), змінювати футболки повинні арбітри.
4. Кольори футболок кожного воротаря повинні відрізнятися між собою, а також від кольорів футболок інших футболістів, арбітрів. Якщо кольори футболок арбітрів співпадають з кольорами футболок воротарів, змінювати футболки повинні воротарі. Футболка гравця, який міняє воротаря повинна бути ідентичною з футболкою воротаря. Не допускається порушення цілісності футболки гравця, який міняє воротаря, тобто, виключаються різноманітні вирізи для забезпечення наявності прізвища та номера даного гравця.
5. Футболка повинна мати короткі (до нижньої третини плеча) або довгі рукави.
6. За кожним гравцем команди Вищої ліги на час проведення матчу повинен бути закріплений унікальний номер (від 1 до 99). Номер повинен бути зазначений на його футболці на спині.
7. Якщо у двох команд кольори основної форми збігаються, то команда гостей змінює форму (або вдягає манішки).
8. Взуття гравців повинно бути футзальним (не мати сталевих або пластикових шипів).
9. Футболіст, екіпірування якого не відповідає Правилам гри і вимогам даної статті, до участі у матчі не допускається.
#### Стаття 10. Процедура перед початком та після закінчення матчу
1. Перед початком матчу команди виходять для перевірки екіпірування та виходу на майданчик.
2. Після привітання арбітр, шляхом жеребкування з капітанами команд, визначає право вибору воріт та право початкового удару.
3. Після проведення жеребкування капітани команд, у разі необхідності, забезпечують командне фотографування, розташувавшись біля середньої лінії своєї половини майданчику.
#### Стаття 11. Нагородження
1. Команда, що перемогла в чемпіонаті, отримує звання «Чемпіон міста Дніпро з міні-футболу серед IT-компаній» і нагороджується золотими медалями.
2. Команди, що посіли друге та третє місце в чемпіонаті нагороджуються відповідно срібними та бронзовими медалями.
3. Команда, що посіла перше місце в першості ліги, нагороджується золотими медалями.
4. Команди, що посіли друге та третє місце в першості ліги нагороджуються відповідно срібними та бронзовими медалями.
#### Стаття 12. Перехід команд із ліги в лігу за підсумками змагань
1. Команди другої ліги, що посіли перше, друге та третє місця, переходять до вищої ліги. Відповідно, команда, що посіла останнє місце у вищій лізі переходить до другої ліги.
2. У випадку відмови команди другої ліги від отриманого права виступати у лізі, вищій за рангом, або у випадку виключення зі змагань, право на підвищення у класі отримує команда, що посіла у підсумковій таблиці наступне місце після цієї команди.
#### Стаття 13. Відповідальність футболістів
1. Команди, які беруть участь в змаганнях, зобов’язані виконувати всі вимоги Регламенту, проявляючи при цьому дисциплінованість, організованість, повагу один до одного та глядачів.
2. Команди, арбітри зобов’язані дотримуватися Кодексу етики і чесної гри «Чесна гра – дисципліна і повага» та вести непримириму боротьбу з проявами обману і спробами використання гри в особистих інтересах.
#### Стаття 14. Порядок подання та розгляд протесту
1. Протест може бути поданий тільки Представником команди впродовж 30 хвилин після закінчення матчу, про що повідомляється арбітру та команді-суперниці. Факт подачі протесту фіксується арбітром в протоколі матчу.
2. Протест може бути поданий щодо фактів, пов’язаних з недотриманням Правил гри або порушеннями положень Регламенту, пов’язаних з проведенням матчу.
3. Протест не може бути поданий на:
   * призначення (не призначення) вільного, штрафного або 6-метрового удару;
   * визначення (не визначення) виходу м’яча за межі майданчика і надання права введення м’яча у гру;
   * зараховане або не зараховане взяття воріт;
   * попередження або вилучення футболіста з майданчика.
4. Рішення щодо протесту виноситься Оргкомітетом не пізніше ніж через 5 днів після фіксації факту порушення.
#### Стаття 15. Фінансові умови
1. Команда несе всі витрати, пов’язані з її участю у змаганнях.
2. Виплати гонорару арбітрам узгоджуються між Оргкомітетом та арбітрами.
#### Стаття 16. Утримання легіонерів
1. Кожна команда несе додаткові витрати (компенсацію) за утримання футболістівлегіонерів, окрім випадків якщо:
   * заявка команди налічує менше одинадцяти гравців (з урахуванням легіонерів);
2. Сумма компенсації прямопропорційно залежить від чисельності заявки та кількості легіонерів і може бути вирахувана за допомогою таблиці у Додатку №1.

#
### Розділ III. АРБІТРАЖ
#### Стаття 16. Здійснення арбітражу змагань та призначення арбітрів
1. Арбітраж здійснюється арбітрами матчу. Арбітри матчу зобов’язані виконувати свої обов’язки із спортивною відданістю, з дотриманням під час прийняття рішень, принципів незацікавленості, неупередженості та незалежності. Також їхня поведінка у кожному контакті, пов’язаному із спортивною діяльністю, має бути прозорою, коректною та бездоганною.
2. Прохання щодо заміни арбітрів, призначених на матч, до розгляду не приймаються.
#### Стаття 17. Обов’язки та функції арбітрів
1. За 10 хвилин до початку матчу арбітр разом з представниками команд, що зустрічаються, визначають колір форми таким чином, аби уникнути збігу кольору футболок, шортів та гетрів суперників. У разі збігу кольору, форму змінює команда гостей.
2. Арбітри мають право зупиняти, тимчасово припиняти, чи відміняти матч через будь-яке зовнішнє втручання, а також через неспортивну поведінку футболістів однієї з команд.
3. Арбітри мають право приймати будь-які рішення, що відповідають «Правилам гри у футзал» або обов’язкам арбітра, які визначені ФІФА, УЕФА та Регламентом. Арбітр має виключні повноваження із застосування та трактування «Правил гри у футзал».
4. Арбітр повинен протягом тридцяти хвилин після закінчення матчу оформити протокол матчу. У протоколі матчу арбітр повинен викласти інформацію про результат матчу, авторів забитих голів і будь-які інциденти, що виникли до, під час та після матчу.

#
### Розділ IV. ДИСЦИПЛІНАРНІ САНКЦІЇ
#### Стаття 18. Застосування дисциплінарних санкцій
1. За невиконання або неналежне виконання положень статутних і регламентних документів до участників змагань застосовуються дисциплінарні санкції у відповідності до Регламенту.
2. Згідно з даним Регламентом застосування дисциплінарних санкцій покладено на Дисциплінарний комітет.
3. Відповідно до Правил гри, тільки арбітр має право застосовувати дисциплінарні санкції у вигляді попередження (жовті картки) або вилучень (червоні картки) до, під час та після матчу.
4. Дисциплінарний комітет застосовує дисциплінарні санкції за порушення учасниками матчу, непомічені арбітрами матчу до, під час та після матчу.
#### Стаття 19. Облік дисциплінарних санкцій, що застосовуються арбітром
1. Команда зобов’язана самостійно вести облік дисциплінарних санкцій, що застосовуються арбітром (жовтих та червоних карток), отриманих футболістами, і несе за це відповідальність.
2. У разі застосування арбітром дисциплінарних санкцій для обліку враховуються всі жовті картки, отримані футболістом у матчах чемпіонату або першості.
3. За кожні три жовті картки, отримані в матчах, футболіст підлягає відстороненню на один матч.
4. По завершенню сезону жовті картки та відсторонення за отримані жовті картки анулюються.
5. Дві жовті картки, отримані футболістом в одному матчі, при обліку враховуються як червона картка та вони анулюються, раніше отримані попередження не знімаються. Футболіст автоматично пропускає один матч без рішення Дисциплінарного комітету.
6. Якщо 3 (три) і більше футболістів однієї команди в одному матчі отримали жовті картки, або два і більше футболістів отримали червоні картки, Дисциплінарним комітетом до команди можуть бути застосовані дисциплінарні санкції.
7. Якщо перерваний матч дограється, жовті та червоні картки, отримані футболістами в цьому матчі, не відміняються.
8. Жовті картки, отримані в матчі, який згодом анулюється або зараховується технічна поразка одній з команд, не відміняються.
9. Якщо матч дограється, переграється або не переграється, червоні картки, отримані в цьому матчі, не відміняються.
10. Не проведений з будь-якої причини матч не враховується у кількість матчів, які футболіст повинен пропустити у зв’язку з відстороненням (крім випадку неявки команди-суперника).
11. Перерваний з будь-якої причини матч враховується у кількість матчів, які футболіст повинен пропустити у зв’язку з відстороненням.
12. Футболіст, який отримав червону картку, не має права брати участь в матчах змагань до рішення Дисциплінарного комітету та закінчення строку його відсторонення. Строк дії відсторонення футболіста від участі у матчах розпочинається з моменту вилучення футболіста з майданчика.
13. Футболіст, який не отримав червону картку, але здійснив порушення, що не відображено у протоколі арбітра, має право брати участь у матчах до рішення Дисциплінарного комітету.
14. Дисциплінарні покарання, отримані протягом матчів однієї з ліг, поширюються на всі ліги до завершення термінів або строків дискваліфікації. Облік порушень ведеться за календарем тієї ліги, де було зафіксовано порушення. Підрахунок жовтих карток ведеться окремо у вищій та першій лігах, але дискваліфікація поширюється на всі ліги. 

#
### Розділ V. ЗАКЛЮЧНІ ПОЛОЖЕННЯ
#### Стаття 20. Розгляд і вирішення спірних питань
1. Команди зобов’язані:
   * Безумовно дотримуватись регламенту змагань;
Дотримуватися календаря матчів;
   * Не підлягають оскарженню рішення щодо:
     - порушень Правил гри;
     - відсторонень від участі в матчах кількістю до 3 (трьох) або строком до 1 (одного) місяця.
2. Усі Додатки до Регламенту є його невід’ємною частиною.
3. Перегляд спортивних підсумків змагань з будь-яких причин після затвердження їх Оргкомітетом не допускається.
4. Питання, що не врегульовані Регламентом, розглядає Оргкомітет.
