## ПОЛОЖЕННЯ

### _про чемпіонат з міні-футболу (футзалу) серед команд, що представляють IT-компанії м. Дніпро (відповідно до діючого Регламенту змагань)_

### Розділ I. УМОВИ ПРОВЕДЕННЯ ЧЕМПІОНАТУ
#### Стаття 1. Організація та проведення чемпіонату
1. Чемпіонат проводиться в одне коло за календарем.
2. Проект плану-календаря чемпіонату розробляється Оргкомітетом, надсилається командам не пізніше ніж за 30 днів до початку чемпіонату.
3. Календар ігор складається після «сліпого жеребкування», що проводиться не пізніше 15 днів до початку першого туру чемпіонату.
4. У випадку, якщо команда за об’єктивними причинами спізнюється на гру, арбітр матчу приймає рішення щодо можливості подальшого проведення матчу.
#### Стаття 2. Визначення місць команд у чемпіонаті
Місця команд у підсумковій таблиці визначаються за більшою кількістю турнірних очок, набраних ними за підсумками всіх ігор. За перемогу у матчах чемпіонату команді нараховується три очки, за нічию — одне очко, за поразку очки не нараховуються. У всіх випадках у разі рівності турнірних очок у двох або більше команд перевага надається команді, яка:

1. має кращі показники в матчах між собою:
   * кількість очок;
   * кількість перемог;
   * ріниця забитих та пропущених м'ячів;
   * кількість забитих м'ячів;
2. має більшу кількість перемог у всіх матчах;
3. має кращу різницю забитих та пропущених м’ячів у всіх матчах;
4. має більшу кількість забитих м'ячів у всіх матчах.

У разі, якщо команди, що посіли перше та друге місце після закінчення всіх матчів Чемпіонату, мають однакову кількість очок, призначається Золотий Матч, переможець якого і стає чемпіоном змагань.
#### Стаття 3. Пониження в класі
Команди, що за підсумками сезону посіли останні три місця, вибувають з участі у чемпіонаті на наступний сезон.
